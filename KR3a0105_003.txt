# -*- mode: mandoku-view; -*-
#+TITLE: 御定孝經衍義
#+DATE: 2015-08-24 23:01:28.896335
#+PROPERTY: ID KR3a0105
#+PROPERTY: BASEEDITION WYG    
#+PROPERTY: JUAN 卷一
<pb:KR3a0105_WYG_003-1a>¶
　欽定四庫全書¶
御定孝經衍義卷一¶
　　衍至徳之義¶
　　　臣按徳者天所賦人所受之正理曰仁曰義曰禮¶
　　　曰智曰信是為五性之徳愛曰仁宜曰義理曰禮¶
　　　通曰智守曰信其用有五者之别而皆以孝為之¶
　　　本故經謂之至徳曽子親受經于聖師者也禮記¶
　　　祭義(篇/名)載曽子之言則曰仁者仁此者也禮者履¶
<pb:KR3a0105_WYG_003-1b>¶
　　　此者也義者宜此者也信者信此者也强者强此¶
　　　者也不言智者强而不變即知而弗去之意蓋曽¶
　　　子固以五性發明至徳矣有宋大儒朱熹亦云以¶
　　　愛親而言則為仁之本也其順乎親則為義之本¶
　　　也敬乎親則為禮之本也其知此者則為智之本¶
　　　也其誠此者則為信之本也孟子論仁義禮智樂¶
　　　之實正為是爾此其所以為至徳要道也熹之言¶
　　　正解經文又與曽子相為表裏臣今衍至徳之義¶
<pb:KR3a0105_WYG_003-2a>¶
　　以五者分疏一遵先賢先儒之遺㫖而仁為衆善¶
　　之首若元氣之統貫于四時故于仁之徳又加詳¶
　　焉諸凡經𫝊之言五性有連而及之者則析而置¶
　　之各條之内或詞意相須不可割裂者則統之于¶
　　仁以見仁之徳之大實孝之徳之至也¶
　　仁¶
易(周/易)乾(卦/名)彖𫝊(彖即文王所繫之辭𫝊者/孔子釋經之辭也彖斷也)曰大哉乾元¶
萬物資始乃統天(貫乎天徳/之始終)¶
<pb:KR3a0105_WYG_003-2b>¶
　蘭廷瑞曰乾元者天陽一元之氣亦如人之有元氣¶
　也人知萬物之生于地而不知天以乾元之氣為之¶
　始亦如人之生于母而不知資始于父之元氣也始¶
　之于未生之前生之于有始之後¶
　　臣按廷瑞之説蓋以父道明天道也人物之生同¶
　　此生理經所謂續莫大焉者也物之生資始于天¶
　　之元物物有此元之徳所以物又生物人之生資¶
　　始于父之元人人有此元之徳所以人又生人不¶
<pb:KR3a0105_WYG_003-3a>¶
　　然而人物或幾乎息矣桂實生桂桐實生桐夫物¶
　　則有然者也詩言君子有孝子君子既孝而嗣子¶
　　又孝其所以為始終終始者也¶
乾文言(他卦彖𫝊象𫝊而已獨乾坤更設文言以/發明其義謂釋二卦之經文故稱文言)曰元¶
者善之長也¶
　朱熹曰仁包義禮智三者仁是長兄管束得義禮智¶
　又曰春秋𫝊(左丘/明傳)作體之長也覺得體字較好是一¶
　體之長也¶
<pb:KR3a0105_WYG_003-3b>¶
君子體仁足以長人¶
　游酢曰猶萬物發育乎春而震為長子也¶
　　臣按依左氏𫝊作體之長則乾父坤母與六子為¶
　　一體自父母而言為長子自六子而言為長兄文¶
　　言推乾之道施于人事蓋以父母萬物之意責備¶
　　于天之宗子者也凡厥庶民莫不知其身為父母¶
　　之遺體故能各親其親各子其子君子以其身與¶
　　萬物為一體故不獨親其親不獨子其子九二仁¶
<pb:KR3a0105_WYG_003-4a>¶
　　以行之所以為君徳¶
坤(卦/名)彖𫝊曰至哉坤元萬物資生乃順承天坤厚載物¶
徳合無疆¶
　程頤曰萬物資乾以始資坤以生父母之道也順承¶
　天施以成其功坤之厚徳持載萬物合于乾之無疆¶
　也¶
　　臣按萬物資乾以始而有氣資坤以生而有形坤¶
　　所生之物乃乾所始之物也經曰資于事父以事¶
<pb:KR3a0105_WYG_003-4b>¶
　　母而愛同惟其徳之合也乾坤者萬物之父母故¶
　　為上篇之首咸恒者人之父母故為下篇之首聖¶
　　人之于天地猶人子之于父母則事天地事父母¶
　　皆在于體元而已¶
繫辭(孔子贊/易之辭)上𫝊第四章曰安土敦乎仁故能愛¶
　朱熹曰安土者隨寓而安也敦乎仁者不失其天地¶
　之心也安土而敦乎仁則無適而非仁矣所以能愛¶
　也¶
<pb:KR3a0105_WYG_003-5a>¶
　　臣按此聖人道濟天下之仁也篤厚于仁則其愛¶
　　自廣愛者仁之用也立愛自親始故必愛親之心¶
　　在在皆安充足盈滿而後濟物之心循循有序普¶
　　遍周浹不然而墨子之兼愛乃仁道之賊子貢之¶
　　博濟亦仁術之窮也正䝉(宋儒張/載著)曰安所遇而敦¶
　　仁故其愛有常心有常心則物被常愛也㫖哉言¶
　　乎又可鍼兼愛博濟之病矣¶
第五章曰顯諸仁藏諸用鼓萬物而不與聖人同憂盛¶
<pb:KR3a0105_WYG_003-5b>¶
徳大業至矣哉¶
　朱熹本義曰顯自内而外也仁謂造化之功徳之發¶
　也藏自外而内也用謂機緘之妙業之本也¶
　楊萬里曰聖人之于天地可同者聖人顯藏之徳業¶
　也不可同者天地無心聖人有心也聖人仁萬物而¶
　獨任其憂天地鼓萬物而不與聖人同其憂蓋聖人¶
　有心則有憂天地無心則無憂也¶
　　臣按聖人之徳業既與天地同矣何以復有憂也¶
<pb:KR3a0105_WYG_003-6a>¶
　　先儒言聖人循天理而欲萬物同之所以有憂患¶
　　是已天地氣化之偏必待聖人財(財與/裁同)成輔相如¶
　　帝堯時洪水懐山襄陵逸居無教乃所當財成輔¶
　　相之大者舜禹益稷契並起而分堯之憂當是時¶
　　也堯為天之宗子舜禹益稷契為宗子之家相茍¶
　　不至于地平天成於變時雍何以為事天明事地¶
　　察且舜禹二聖人亦何以致克諧何以為幹蠱聖¶
　　人之所憂者𫝊重于親亦𫝊重于天地一物不得¶
<pb:KR3a0105_WYG_003-6b>¶
　　其所即為子道之未盡也¶
富有之謂大業日新之謂盛徳生生之謂易¶
　　臣按富有者萬事萬物無非得此理所謂藏用也¶
　　日新者運用流行生生不已所謂顯仁也生生之¶
　　謂易邢昺作孝經正義釋父母生之續莫大焉句¶
　　引以為証昺之言曰按説文續連也言子繼父母¶
　　相連不絶易稱生生之謂易言後生次于前生也¶
　　此則𫝊續之義臣以為生生不已者惟其顯諸仁¶
<pb:KR3a0105_WYG_003-7a>¶
　　耳無是仁則無以生矣所謂心如穀種者也所以¶
　　果木之實可復種而生者亦謂之仁也詩云孝子¶
　　不匱永錫爾類豈非美其能𫝊續耶𫝊曰其父析¶
　　薪其子弗克負荷斯不能𫝊續之謂矣朱熹本義¶
　　云理與書皆然亦推廣言之也¶
繫辭下𫝊第一章曰天地之大徳曰生聖人之大寶曰¶
位何以守位曰仁(古本/作人)何以聚人曰財理財正辭禁民¶
為非曰義¶
<pb:KR3a0105_WYG_003-7b>¶
　吳澄曰生生不已者天地之大徳然天地生物生人¶
　又生與天地合徳之聖人命之居君師之位為人物¶
　之主而後能使天地之所生各遂其生也茍或有其¶
　徳而無其位則亦不能相天地而遂人物之生故位¶
　為聖人之大寶守謂保有之必得衆人歸嚮乃能保¶
　有君師之位聚謂養之而使蕃盛衆多也¶
　　臣按萬物父母者天地作民父母者聖人聖人之¶
　　至徳天地之大徳也生即父母生之續莫大焉之¶
<pb:KR3a0105_WYG_003-8a>¶
　　生在天曰元而亦可言仁前言顯諸仁者是也在¶
　　人曰仁而亦可言元書稱其惟王位在徳元者是¶
　　也大寶曰位乃位乎天徳也人以守位財以聚人¶
　　義以理財所以曲全此好生之心而終天地生物¶
　　之責要惟推此愛親之心而加百姓刑四海耳先¶
　　儒以為此聖人以義成其仁也臣以為此見聖人¶
　　之愛人無已而成其孝治者矣使庶人用天之道¶
　　分地之利謹身節用以養父母理財之大者也使¶
<pb:KR3a0105_WYG_003-8b>¶
　　卿大夫非法不言言滿天下無口過正辭之大者¶
　　也五刑之屬三千而罪莫大于不孝禁非之大者¶
　　也是故聖人徳足以父母天下而後父天母地¶
書仲虺之誥(商書篇名仲虺湯之/左相作此以告成湯)曰克寛克仁彰信兆¶
民¶
　　臣按元儒陳櫟以為六經言仁始于此遂開萬世¶
　　言仁之端是已臣請因其説而推論之蓋史臣贊¶
　　堯曰以親九族契為司徒敬敷五教莫先于父子¶
<pb:KR3a0105_WYG_003-9a>¶
　　有親則親之一字乃仁之根柢唐虞以來不言仁¶
　　而仁之全體大用已發露于親之一字矣成湯乃¶
　　契之後裔反身修徳屏去聲色貨利之私其學問¶
　　以仁為體以寛為用夫子又其聖孫其道統心法¶
　　祖契而宗湯者也其所自言仁與答門弟子之問¶
　　仁屢矣有若之言似夫子者也其言孝弟也者其¶
　　為仁之本與則欲使人知仁之本在于此也曾子¶
　　授孝經而卒𫝊一以貫之之㫖者也而大學𫝊曰¶
<pb:KR3a0105_WYG_003-9b>¶
　　一家仁一國興仁仁即孝弟慈也曰堯舜帥天下¶
　　以仁而民從之言其親睦九族而後百姓昭明萬¶
　　邦於變也子思夫子之孫也于中庸哀公問政章¶
　　反覆言仁而一章之要則曰仁者人也親親為大¶
　　第三十二章言惟天下至誠為能經綸天下之大¶
　　經肫肫其仁孟子私淑子思者也其七篇之書首¶
　　言未有仁而遺其親者也然則聖賢之學帝王之¶
　　治莫大于仁而夫子之作經則直指之曰愛親者¶
<pb:KR3a0105_WYG_003-10a>¶
　　不敢惡于人而于心之徳愛之理一言蔽之矣求¶
　　仁者于此當知愛親為人所共知共能亦終身由¶
　　之而不能盡者無庸虚談性命可也¶
泰誓(周書武王/誓師之辭)曰惟天地萬物父母惟人萬物之靈亶¶
聰明作元后元后作民父母¶
　蔡沈集𫝊曰亶誠實無妄之謂言聰明出于天性然¶
　也大哉乾元萬物資始至哉坤元萬物資生天地者¶
　萬物之父母也萬物之生惟人得其秀而靈具四端¶
<pb:KR3a0105_WYG_003-10b>¶
　備萬善知覺獨異于物而聖人又得其最秀而最靈¶
　者先知先覺首出庶物故能為大君於天下而後天¶
　下之疲癃殘疾得其生鰥寡孤獨得其養舉萬民之¶
　衆無不得其所焉則元后者又所以為民之父母也¶
　　臣按天地之父母萬物者生物之仁元后之父母¶
　　萬民者養民之仁惟人萬物之靈猶經言天地之¶
　　性人為貴¶
召誥(周書召公所/作以告成王)曰其惟王位在徳元¶
<pb:KR3a0105_WYG_003-11a>¶
　陳大猷曰徳元亦猶乾元坤元之始生萬物者也¶
　　臣按此因洛邑既成成王始政召公勉之以𫝊統¶
　　嗣服當思體仁以長人也人之行莫大于孝君之¶
　　徳莫大于仁武王誓師既稱元后亦稱曽孫召公¶
　　告成王既稱元子亦稱徳元以至于春秋之書改¶
　　元即位合觀之而仁孝之義備矣¶
詩小雅(雅者正也正樂之歌/也小雅燕饗之樂)車舝(篇/名)其五章曰髙山仰¶
止景行(大/道)行止¶
<pb:KR3a0105_WYG_003-11b>¶
　朱熹集𫝊曰表記曰子曰詩之好仁如此鄉(音/向)道而¶
　行中道而廢忘身之老也不知年數之不足也俛焉¶
　日有孳孳斃而後已¶
　朱善曰于六義屬興而斷章取義則于行道進徳之¶
　喻為尤切仁之不如堯也孝之不如舜也學之不如¶
　孔子也猶之陟髙山而不至其巔行大路而不達乎¶
　國都是即所謂半塗而廢也豈不惜哉¶
　　(臣/)按此夫子即詩人思慕賢女之情以喻求仁者¶
<pb:KR3a0105_WYG_003-12a>¶
　　之心體由其望之甚切好之無厭悦之甚誠以至¶
　　于人欲淨盡天理流行無一息之間斷如陟髙山¶
　　者之必至其巔行大道者之必達國都茍非力極¶
　　罷頓不能復行不肻自畫也蓋仁之為徳瞻之則峻¶
　　極由之則康莊故取喻于髙山景行¶
大雅(會朝之樂受/釐陳戒之辭)板(篇/名)其卒章曰昊天曰明及爾出王¶
(往/通)昊天曰旦及爾游衍¶
　朱熹集𫝊曰張子載曰天體物而不遺猶仁體事而¶
<pb:KR3a0105_WYG_003-12b>¶
　無不在也禮儀三百威儀三千無一事而非仁也昊¶
　天曰明及爾出王昊天曰旦及爾游衍無一物之不¶
　體也¶
　　臣按朱熹言天與仁非有二也言仁體事而無不¶
　　在是指心而言物物各有天理灑掃應對進退皆¶
　　以天為體事事皆有仁温凊抑搔拜伏擎跪皆以¶
　　仁為體知天與仁之非二即知仁與孝之非二也¶
禮記(漢儒戴聖所輯竝/儀禮周禮為三禮)禮運(篇/名)曰仁者義之本也順之¶
<pb:KR3a0105_WYG_003-13a>¶
體也得之者尊¶
　陳澔集説曰仁者本心之全徳故為義之本是乃百¶
　順之體質也元者善之長也體仁足以長人故得之¶
　者尊¶
　　臣按禮運先言人者天地之徳五行之秀氣亦猶¶
　　經之言天地之性人為貴也五行之秀氣即為五¶
　　性之徳而五性之徳以仁為首故又言天地之心¶
　　也五行之端也天地之心非仁而何五行之端非¶
<pb:KR3a0105_WYG_003-13b>¶
　　善之長而何此一節以仁為義之本亦如經文以¶
　　孝為徳之本之意順即經之言以順天下者是也¶
　　義則所行合冝盡愛于其親而愛及他人無不在¶
　　于善者故為百順之體質如是則能成其徳敎而¶
　　行其政令故曰得之者尊孟子以仁為天之尊爵¶
　　亦此意也¶
祭義(篇/名)曾子曰樹水以時伐焉禽獸以時殺焉夫子曰¶
斷一樹殺一獸不以其時非孝也¶
<pb:KR3a0105_WYG_003-14a>¶
　　(臣/)按王制(禮記/篇名)曰草木零落然後入山林樹木非¶
　　終不伐也豺祭獸(季秋/之月)鳩化為鷹(仲秋/之月)然後設罻¶
　　羅(罻音尉罻羅皆/捕鳥獸之網)禽獸非終不殺也取之有時用¶
　　之有節但惡其不時耳此親親而仁民仁民而愛物¶
　　由本及末之義也釋氏以殺生為戒于衆人萬物¶
　　則當發大慈悲于父母妻子則當割慈忍愛可謂¶
　　顛倒迷惑之甚也¶
哀公問(禮記篇名哀公/問而孔子對也)曰仁人不過乎物孝子不過乎¶
<pb:KR3a0105_WYG_003-14b>¶
物是故仁人之事親也如事天事天如事親是故孝子¶
成身(物者實然之理不過乎物猶/大學之言止于仁止于孝也)¶
　方慤曰仁人者主事天言之也孝子者主事親言之¶
　也親則近而疑其不尊天則逺而疑其難格徒以近¶
　而不尊則父子之間或幾乎䙝矣徒以逺而難格則¶
　天人之際或幾乎絶矣故事親如事天者所以致其¶
　尊而不欲其䙝也事天如事親者所以求其格而不¶
　欲其疎也¶
<pb:KR3a0105_WYG_003-15a>¶
　馬希孟曰孝者仁之始仁者孝之終親則邇而不嫌¶
　乎無愛嫌於無敬而已故事親如事天所以致其敬¶
　也天則逺而不嫌乎無敬嫌於無愛而已故事天如¶
　事親所以致其愛也愛與敬兩得之而後孝子之行¶
　全故曰成身成身者言其徳之不虧也¶
　　(臣/)按仁人之事親二句先儒以為非聖人不能言¶
　　或問朱子西銘(宋儒張/載著)仁孝之理朱子曰是將孝¶
　　形容仁事親之道理即事天之様子也臣以為西¶
<pb:KR3a0105_WYG_003-15b>¶
　　銘一書原于乾坤二卦其作用則在此二語方馬¶
　　二説又推究得精切深合孝經愛敬交盡之旨¶
表記(禮記篇名記君子/之徳見于儀表者)曰子言之君子之所謂仁者其¶
難乎詩云凱弟君子民之父母凱以强(平/聲)敎之弟以説¶
(音/悦)安之樂(音/洛)而母荒有禮而親威莊而安孝慈而敬使¶
民有父之尊有母之親如此而後可以為民父母矣¶
非至徳其孰能如此乎¶
　陳澔集説曰强敎之者以道驅之如佚道使民雖勞¶
<pb:KR3a0105_WYG_003-16a>¶
　不怨者也説安之者得其心之謂也説以使民民忘¶
　其勞説以犯難民忘其死者也樂説安也毋荒則有¶
　教矣威莊强教也安則説矣孝慈説也敬則有教矣¶
　强教則父之尊存焉説安則母之親存焉此言君子¶
　仁民之道如此非聖人莫能與也¶
　　臣按此以德教加于百姓者推本君子之仁故贊¶
　　之以至德¶
春秋(本魯史記之名孔/子修之遂為聖經)隠公(魯君名息/姑諡曰隠)元年¶
<pb:KR3a0105_WYG_003-16b>¶
　董仲舒曰一者萬物之所從始也元者辭之所謂大¶
　也謂一為元者視大始而欲正本也¶
　杜預曰凡人君即位欲其體元以居正故不言一年¶
　一月¶
　胡安國傳曰即位之一年必書元年者明人君之用¶
　也乾元資始天之用也坤元資生地之用也成位乎¶
　其中則與天地參故體元者人君之職而調元者宰¶
　相之事元即仁也仁即人心也¶
<pb:KR3a0105_WYG_003-17a>¶
　　臣按胡安國傳又以為舜典(虞書篇名/典者常也)紀元日伊¶
　　訓(啇書篇名伊尹/作以訓太甲)稱元祀而夫子祖述其義書元¶
　　年也然而泰誓之言元后召誥之言元子皆以元¶
　　為君德矣易書即天德以著之人事是以謂元為¶
　　仁春秋援人事以合于天德是以謂一為元孝經¶
　　又深探其本但曰愛親而元之德已備原夫未踰¶
　　年稱子踰年而後改元則承國于先君當永言孝¶
　　思者矣推是心以及于人則必如董仲舒所謂隂¶
<pb:KR3a0105_WYG_003-17b>¶
　　陽調而風雨時羣生和而萬民植五榖熟而草木¶
　　茂諸福之物莫不畢至而後體元之事盡而後為¶
　　王道之成孝治之順也¶
論語有子(孔子/弟子)曰其為人也孝弟而好犯上者鮮矣不¶
好犯上而好作亂者未之有也君子務本本立而道生¶
孝弟也者其為仁之本與¶
　程顥曰孝弟本其所以生乃為仁之本¶
　程頤曰孝弟順德也德有本本立則其道充大孝弟¶
<pb:KR3a0105_WYG_003-18a>¶
　行于家而後仁愛及于物所謂親親而仁民也故為¶
　仁以孝弟為本論性則以仁為孝弟之本¶
　朱熹曰仁是性孝弟是用譬如一粒粟生出為苗仁¶
　是粟孝弟是苗便是仁為孝弟之本又如木有根有¶
　幹有枝葉親親是根仁民是幹愛物是枝葉便是行¶
　仁以孝弟為本¶
　　臣按二程之釋此章其義精矣朱熹復推程顥之¶
　　言而釋之曰推原孝弟之理本于人之所以生所¶
<pb:KR3a0105_WYG_003-18b>¶
　　以為行仁之本也臣以經義揆之經言夫孝徳之¶
　　本也徳既為仁義禮智之總名而以孝為徳之本¶
　　則有子之言孝弟為為仁之本正應經義熹又稱¶
　　程頤順徳二字足以盡孝弟之義而不好犯上作¶
　　亂之事已具乎其中臣今更以經義揆之夫不愛¶
　　其親而愛他人者經謂之悖徳亦曰㓙徳又曰以¶
　　順則逆民無則焉(立敎者將以順示則而先以應/順者而逆行之民又何所取法)¶
　　(乎/)蓋未有本亂而末治者也若夫親親而仁民仁¶
<pb:KR3a0105_WYG_003-19a>¶
　　民而愛物以是順天下而民亦順之矣犯上作亂之¶
　　事何自而起乎二程俱有㑹于是經之深㫖者矣¶
子曰仁者安仁¶
　　臣按此指處境遇而言也先儒以為舜之飯糗茹¶
　　草若將終身被袗衣鼓琴若固有之此安仁者之¶
　　久處約長處樂也臣今復申其義曰虞舜不得于¶
　　親負罪引慝號泣于田濵危井廩若將終身安仁¶
　　者之可以久處約也及至克諧底豫祿位名夀尊¶
<pb:KR3a0105_WYG_003-19b>¶
　　富饗保若固有之安仁者之可以長處樂也故曰¶
　　中心安仁者天下一人而已矣¶
子曰據於徳¶
　朱熹曰徳是得這物事于我故事親必孝必不至于¶
　不孝事君必忠必不至于不忠若今日孝明日又不¶
　孝今日忠明日又不忠是未得于我不可謂之徳又¶
　曰如孝便是自家原得孝道理非從外旋取來¶
依於仁¶
<pb:KR3a0105_WYG_003-20a>¶
　朱熹曰據徳是因事發見如因事父有孝因事君有¶
　忠依仁是本體不可須臾離底又是據於徳之骨子¶
　　臣按據則一本萬殊從萬處理㑹仁義禮智信因¶
　　事而發見然自性中所自有非從外來也依則萬¶
　　殊一本從一處歸宿義禮智信統于一仁亦所謂¶
　　本于人之所以生也¶
顔淵問仁子曰克己復禮為仁(克勝也已謂身之/私欲也復反也)一日¶
克己復禮天下歸仁焉為仁由己而由人乎哉¶
<pb:KR3a0105_WYG_003-20b>¶
　程頤曰不能克己則為楊氏為我不能復禮則為墨¶
　子兼愛故曰親親而仁民仁民而愛物此之謂也¶
　真徳秀曰仁之一字見於經者自仲虺之誥始曰克¶
　寛克仁彰信兆民伊尹繼之曰民罔常懐懐于有仁¶
　前乎此者如虞書所謂好生之徳安民則惠即所謂¶
　仁而未有仁之名至商書而名始著然其所言大抵¶
　皆仁之用顔子之問孔子之答乃仁之體也二帝三¶
　王雖無己之可克然舜所謂人心惟危道心惟微惟¶
<pb:KR3a0105_WYG_003-21a>¶
　精惟一成湯之以義制事以禮制心者其用功初無¶
　異于顔子也蓋必有顔子之仁而後有二帝三王之¶
　仁¶
　　臣按克己則與天地萬物為一體如盡愛于其親¶
　　亦必愛人之親初無彼此間隔故不流為楊氏之¶
　　為我復禮則知本末輕重之序而為之品節等差¶
　　親親之殺禮所生也何至如墨氏之兼愛哉孔顔¶
　　問答固仁之體然曰天下歸仁焉乃敎不肅而成¶
<pb:KR3a0105_WYG_003-21b>¶
　　政不嚴而治之氣象亦仁之用也¶
中庸第二十章曰脩道以仁¶
　黄洵饒曰脩道以仁猶論語以孝為仁之本¶
仁者人也親親為大¶
　朱熹章句曰人指人身而言具此生理便有惻怛慈¶
　愛之意¶
　　臣按仁是生理本其所以生故曰親親為大經曰¶
　　父母生之續莫大焉親親所以續也若王者父天母¶
<pb:KR3a0105_WYG_003-22a>¶
　　地便當推此親親之仁以及天下國家然後與¶
　　乾元坤元之氣相連續也三十二章之言肫肫其¶
　　仁亦謂經綸人道須如此之懇切詳細耳至于淵¶
　　淵其淵浩浩其天則聖人與天地為一矣¶
孟子曰人皆有不忍人之心¶
　朱熹集注曰天地以生物為心而所生之物因各得¶
　夫天地生物之心以為心所以人皆有不忍人之心¶
　也¶
<pb:KR3a0105_WYG_003-22b>¶
　　臣按血氣之身父母生之亦天地生之也續莫大¶
　　焉續此天地生物之心耳各得夫天地之心以為¶
　　心亦各得夫父母之心以為心所以乍見孺子將¶
　　入於井而怵惕惻隠者也¶
今人乍見孺子將入於井皆有怵惕惻隠之心非所以¶
内交於孺子之父母也非所以要譽於鄉黨朋友也非¶
惡其聲而然也由是觀之無惻隠之心非人也無羞惡¶
之心非人也無辭譲之心非人也無是非之心非人也¶
<pb:KR3a0105_WYG_003-23a>¶
惻隠之心仁之端也羞惡之心義之端也辭讓之心禮¶
之端也是非之心智之端也¶
　朱熹曰仁字是箇生底意思通貫周流于四者之中¶
　仁固仁之本體義則仁之斷制禮則仁之節文智則¶
　仁之分别正如春之生氣貫徹四時春則生之生也¶
　夏則生之長也秋則生之收也冬則生之藏也又曰¶
　春時盡是温厚之氣仁便是這般氣象夏秋冬雖不¶
　同皆是春生之氣行乎其中若曉得此理便見得克¶
<pb:KR3a0105_WYG_003-23b>¶
　己復禮私欲盡淨純是温和冲粹之氣乃天地生物¶
　之心也¶
　胡居仁曰性之理一而已矣名其徳則有四焉以其¶
　渾然無間也名之曰仁以其燦然有條也名之曰禮¶
　以其截然有止也名之曰義以其判然有别也名之¶
　曰智凡其燦然截然判然者皆不出於渾然之中此¶
　仁之所以包四徳而為性之全體也截然者即其燦¶
　然之不可移者也判然者即其截然之不可亂者也¶
<pb:KR3a0105_WYG_003-24a>¶
　名雖有四其實一也然其所以如是之渾然燦然截¶
　然判然莫非自然而然不假纎毫布置安排之力此¶
　其所以為性命之理也¶
　　臣按仁包四徳之義莫著于此毋容辭費矣不忍¶
　　之心天地父母之心也能擴充之則為善事天地¶
　　父母正䝉(張載/著)曰惻隠仁也如天亦仁也擴而充¶
　　之不可勝用知本哉¶
孟子曰仁之實事親是也義之實從兄是也(實對華而/言凡仁義)¶
<pb:KR3a0105_WYG_003-24b>¶
(之見于日用者/惟此為根本)¶
　蔡模曰有子以孝弟為為仁之本孟子乃以事親屬¶
　之仁從兄屬之義若不同矣朱子乃以為其意亦猶¶
　此何耶蓋有子言仁専言之仁也孟子言仁義偏言¶
　之仁也事親主乎愛而已義則愛之冝者也合而言¶
　之推其事親者以從兄此孝弟所以為為仁之本分¶
　而言之則事親而孝從兄而弟所以為仁義之實也¶
　　臣按經之所明者孝而廣至徳章則敎以孝敎以¶
<pb:KR3a0105_WYG_003-25a>¶
　　　弟並提廣揚名章則以事親孝事兄弟並提而感¶
　　　應章則曰孝悌之至蓋兄者為吾親所均愛之人¶
　　　而吾與之共事吾親者故曰從若曰吾之兄則既¶
　　　致孝于吾親矣而吾乃從其後也¶
　¶
　¶
　¶
　¶
<pb:KR3a0105_WYG_003-25b>¶
　¶
　¶
　¶
　¶
　¶
　¶
　¶
御定孝經衍義卷一¶
